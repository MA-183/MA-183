De første tallene vi blir kjent med er de naturlige tallene, også kjent som telle-tallene.

$\mathbb{N} = \{1,2,3,4,5,6,\ldots\}$.

Etterhvert blir vi kjent med de hele tallene, som inkluderer 0 og de negative tallene. De hjelper oss å løse noen problemer vi ikke tidligere kunne. For eksempel $x + 6 = 3$. 

$\mathbb{Z} = \{\ldots, -3,-2,-1,0,1,2,3,\ldots\}$.

Det tar ikke lang tid før vi begynner å forstå andre størrelser, en halv, en fire-del og så videre. Vi får en kjennskap til de rasjonale tallene, eller brøker. Disse hjelper oss å løse enda flere problemer. For eksempel $3\cdot x = 1$.

$\mathbb{Q} =\{\frac{n}{m} : m, n\in \mathbb{Z}\}$
Les denne mengden som mengden av tall, n delt på m, der n og m er hele tall. Når vi skriver disse tallene som desimaltall, så har alle disse tallene en periodisk desimalutvikling (desimalene følger et mønster).

Når vi begynner å studere nye problemer dukker det opp mangler ved de rasjonale tallene også. For eksempel så har vi fra Pytagoras at et kvadrat med sidelengder 1 har en diagonal, $d$, der $d^2 =1^2+1^2 = 2$. Vi vet at løsningen på denne likningen er $d = \sqrt 2$, men $\sqrt 2$ er ikke et rasjonalt tall (kan ikke skrives som brøk). Dette gir opphav til de reelle tallene, de reelle tallene kan tenkes på som resten av desimaltallene som *ikke* har noe mønster i sin desimalutvikling. Vi noterer mengden av de reelle tallene slik $\mathbb{R}$. 

For de aller fleste, virker de reelle tallene til å løse alle våre problemer. Men, vi har vel faktisk alle møtt noen likninger vi ikke kan løse allerede. Hva med likningen $x^2 = -1$. De fleste har vel hørt at man kan ikke ta roten av et negativt tall, og derfor sier vi at likningen ikke har noen løsning. Mer presist blir det å si at løsningen har ingen løsning blant de reelle tallene. Vi tenker oss nå at de finnes et tall som er løsningen på likningen over. Vi sier at tallet $i$ er tallet slik at $i^2 = -1$, altså et tall som løser $x^2 = -1$. 


> [!info] Komplekse tall, definisjon A.1 
>  
>  Et *komplekst* tall er et tall på formen
>  $a+bi$ eller $a + ib$
>  der $a$ og $b$ er *reelle* tall og $i$ er den imaginære enheten.
>  Ofte skriver vi $z = a+bi$.
>
> Vi sier at tallet $z$ skrives på *kartesisk form* når vi skriver $z = a+bi$.

> [!warning] Merk 
> I boka bruker de $\text{Re}(a+bi) = a$ og $\text{Im}(a+bi)=b$ når de snakker om reelle og imaginære delen av et komplekst tall
> 

De reelle tallene representeres ofte på en tallinje. Da får vi en naturlig ordning på tallene, og det er enkelt å avgjøre hvilket tall av to tall som er størst. Siden de komplekse tallene er skapt som et par bestående av en reel del og en imaginær del er det også naturlig at en bruker det kartesiske planet til å representere punktene.

På koordinatsystemet under, ser du et noen komplekse tall representert i det kartesiske planet. For eksempel tenker vi $3+4i$ som tallet som er $3$ enheter mot høyre på førsteaksen, og $4$ enheter oppover på andreaksen. Vi kaller ofte en slik representasjon for det komplekse planet.

![](Files/shapes%20at%2024-08-12%2013.19.24.svg)

Vi ønsker at komplekse tall skal være en utvidelse av de reelle tallene. Det betyr at regning bør oppføre seg på samme måte. Før vi ser på regning med komplekse tall skal vi først gå gjennom noen [[Kapittel 0 - innledende kapittel/P.A.2 Grunnleggende egenskaper|grunnleggende egenskaper]].